Saluton! Mi nomiĝas Neil kaj mi volas paroli kun vi pri balota reformo en Britio.

Do, kio estas tio? Nu, mi komencos parolante pri la aktuala sistemo en Britio kiu nomiĝas FPTP.

En Britio estas ses-cent kvindek naŭ elektodistriktoj.

Ĉiu elektodistrikto egalas al po unu seĝo en la parlamento.

En ĉiu distrikto ĉiu sufiĉe granda partio sendas po unu kandidato por reprezenti tiun partion. La loĝantaro de la distrikto voĉdonas por sia preferata kandidato kaj tiu kiu havas la plej multon da voĉoj gajnas la seĝon.

Tiu sistemo ŝajnas tre simpla kaj taŭga. Ĉiu disktrikto havas unu reprezantanton kiu teorie reprezentas plej bone la zorgojn de sia loĝantaro en la parlamento.

Tamen ne vere funkcias tiel. Homoj ne vere voĉdonas por la individua homo sed por partio kaj eĉ, nerekte, por la ĉefo de tiu partio. Kaj ili malpli volas ke tiu homo reprezentu sian regionon kaj pli gravas la influo en la tutlandaj decidoj.

En 2015 Britio havis baloton. La maldekstra torto montras la proporcion de seĝoj de ĉiu partio en la parlamento. En tio la bluaj konservemuloj havas tre klaran venkon kun pli ol duono da la seĝoj. La dekstra torto montras la proporcion de la veraj voĉoj. Tio montras ke Britio ne estas unuvoĉa kiel ŝajnas laŭ la seĝoj. La konservemuloj havas pli da reprezento ol ili meritas laŭ la voĉoj.

Tio rezultas ĉar multaj voĉoj estas efektive ĵetitaj en la aktuala sistemo.

Ekzemple, imagu se mi loĝus en ĉi tiu regiono, Haltemprice and Howden. Tie, la konservemuloj ĉiam venkadas kaj la seĝo neniam ŝanĝiĝis ekde la baloto en mil okcent tridek sep. Tio estas nomata ‘sekura seĝo’ ĉar ĝi ne ŝanĝiĝos. Se mi estus subtenanto de la laborista partio en tiu regiono, apenaŭ indus voĉdoni kaj mia voĉo estus iusence ĵetita.

Eĉ pli, ekzemple se mi preferus la verdan partion en tiu regiono, eble mi tamen voĉdonus por la laborista partio, ĉar mi scias ke la verda partio havas neniom da ŝanco.  La laboristoj eble estus la nuraj kiuj povus kontraŭi la konservemulojn. Tio nomiĝas taktika voĉdono kaj tio okazas tre ofte en Britio. Anstataŭ voĉdoni por sia preferata partio, homoj devas voĉdoni por tiu kiu havas ŝancon venki. Tiel la malgrandaj partioj malfacile kreskas kaj la politiko povas nur malrapide ŝanĝiĝi.

Do pro tio ekzistas la socio de balota reformo.

Tiu socio taksas ke fakte 59% da la seĝoj estas tiaj neŝanĝeblaj ŝeĝoj.

Ili proponas alian balotan sistemon kiu nomiĝas STV, aŭ Unuopa Transdonebla Voĉdono.

Laŭ tiu sistemo, oni pligrandigas la distriktojn kaj anstataŭ elekti nur unu kandidaton de ĉiu distrikto oni elektas eble po 3 aŭ 4. La reprezantantoj de ĉiu distrikto estas elektitaj laŭ ia sistemo de proporcia reprezentado.

Do, ni vidu kiel ĝi funkcias per ekzemplo.

Unue ni faros baloton per la aktuala sistemo por unu distrikto.

Do, en la distrikto estas la jenaj tri kandidatoj:

Albus Dumbledore de la partio Gryffindor
Filius Flitwick de Ravenclaw
kaj Lord Voldemort de Slytherine

Nu, la plej grava temo en la epoko de ĉi tiu fikcia baloto estas ĉu oni devus malliberigi kaj torturi muglojn, aŭ ĉu oni prefere amikiĝu kun ili. La partio Slytherine subtenas la torturon sed la aliaj du volas amikiĝi.

Do, jen la rezulto de ĉi tiu baloto laŭ la aktuala sistemo de FPTP.

Dumbledore havas 50 voĉojn

Flitwick havas 40

kaj Voldemort havas 54

Nu en ĉi tiu sistemo la partio Slytherine venkas ĉar ĝi havas la plejmulton da la voĉoj. De tiu regiono nun en la parlemento cent elcento da la reprezento subtenas la malliberigon de mugloj kvankam fakte sesdek tri elcento voĉdonis por partioj kiuj estas kontraŭ tio.

Oni povas imagi ke simila afero povus okazi en ĉiu alia distrikto. Finfine britio povus iĝi cent-elcente Slytherin kaj oni tuj komencus torturi la kompatindajn muglojn, kvankam laŭ la kvanto de voĉdonoj subteno de tio estus la minoritato.

Nun ni povas imagi la rezultojn laŭ la sistemo de STV. En ĉi tiu sistemo la distriktoj estas trioble pli grandaj kaj la kandidatoj de la 2 najbaraj distriktoj aliĝas al la baloto.

La balotpaperoj en STV estas malsamaj.

En FPTP la voĉdonanto metas nur unu ikson ĉe la kandidato kiun li aŭ ŝi volas.

En STV oni rajtas meti numeron apud ĉiu kandidato por ordigi ilin laŭ sia prefero.

Do unue ni konsideros nur la rezultojn de la kandidatoj kiuj ricevis 1 apud sia nomo, do tiuj kiuj estas la preferataj kandidatoj.

La rezultoj estas jene. La proporcio por ĉiu partio estas la sama. Voldemort ankoraŭ havas la plejmulton da voĉdonoj ĉar ĉiu en Slytherine timis voĉdoni por alia kandidato.

Ni devas elekti tri el tiuj kandidatoj por ĉi tiu regiono, sed anstataŭ elekti tiujn kiuj havas la plejmulton da voĉoj ni elektas tiujn kiuj havas almenaŭ iun specifan kvoton de voĉoj.

Do por decidi kio estas tiu kvoto, ni faros la jenan kalkulon:

La nombro de voĉoj dividita je la nombro de seĝoj plus unu. En ĉi tiu kazo la kvoto estas tridek ses.

Do Voldemort jam havas sufiĉe da voĉoj por atingi la tridek ses bezonatajn kaj li tuj iĝas la unua parlamentano. Tio havas sencon ĉar li jam havas pli ol trionon da la voĉoj.

Tamen Voldemort bezonis nur tridek ses voĉojn kaj la ekstraj dek ok estis tute superfluaj.

Anstataŭ simple ĵeti tiujn superfluajn voĉojn ni transdonos ilin al la dua elekto de la voĉdonanto.

Sed ĉar tiuj voĉoj jam gajnis unu seĝon, ni malaltigos la valoron de la transdonita voĉo.

Ni prenos la duan elekton de ĉiuj el la kvindek kvar voĉoj sed la valoro estos dividita je la proporcio de la superfluaj voĉoj.

En ĉi tiu kazo la superfluaj voĉoj estis dek ok el kvindek kvar, kaj tio estas triono da la voĉoj.

Naŭ el la homoj kiuj voĉdonis por Voldemort havis Malfoy kiel duan elekton, kaj la aliaj kvardek kvin havis Bellatrix.

Tial ni transonos dek kvin voĉojn al Bellatrix kaj tri al Malfoy. Kaj Voldemort malaperas de la listo.

La poentoj por la dua seĝo nun estas jene.

Nun neniu havas sufiĉe da voĉoj por atingi la kvoton.

Do oni forigos tiun kiu havas la malplej kaj disdividos ties voĉojn al ilia sekva elekto.

En ĉi tiu kazo la plej malalta estas Malfoy kiu havas tri poentojn. Tiuj kiuj voĉdonis por li preferis Bellatrix en la tria loko, ĉar ili kompreneble volas iun de Slytherine. Do ŝi gajnos lian poentojn. Kaj li malaperos de la listo.

Simile okazas por Gilderoy. Ties voĉdonantoj preferis Flitwick en la dua loko. Li havas kvar poentojn kiuj iros al Flitwick. Kaj li malaperas de la listo.

Ankoraŭ neniu havas sufiĉe da poentoj kaj nun McGonagall estas en la lasta loko. Ŝiaj voĉdonantoj kompreneble volis iun de Gryffindor kaj tial preferas Dumbledore kiel ilian sekvan preferon. La kvin voĉoj de McGonagall iras al li kaj ŝi malaperas de la listo.

Nun estas la vico de Weasley. Liaj dek kvin voĉoj iras al Dumbledore kaj li malaperas de la listo.

Finfine Dumbledore havas sufiĉe da voĉoj por atingi la kvoton. Dek kvar el tiuj voĉoj estis superfluaj, do ni transdonos la voĉojn al la sekva preferata kandidato. Tiu estas Flitwick, ĉar tiuj kiuj volis Gryffindor certe preferus ion ajn ol havi iun de Slytherine.

Dudek ok elcento da liaj voĉdonoj estis superfluoj, do ni donos dudek ok elcent da kvindek al Flitwick. Tio estas dekkvar voĉoj por Flitwick. Kaj Dumbledore malaperas de la listo.

Nun flitwick atingas la kvoton kaj iĝas la tria kaj lasta parlamentano de tiu regiono.

Do la tri venkintoj estas:

Voldemort de Slytherine
Dumbledore de Gryffindor
kaj Flitwick de Ravenclaw

Nun ni havas unu kandidaton el ĉiu partio. Tio bone spegulas la fakton ke preskaŭ triono da la voĉdonoj iris al ĉiu el tri partioj.

La sistemo proponita de la socio de balota reformo havas grandan avantaĝon kontraŭ pura sistemo de proporcia reprezentado kaj tio estas ke oni ankoraŭ voĉdonas por loka kandidato. Tiel oni ankoraŭ povas havi iun al kiu oni sentas ligon. Ĝi ankaŭ bonas por sendependaj kandidatoj kiuj estas ŝatataj de nur unu regiono.

La avantaĝoj kontraŭ la aktuala sistemo de FPTP estas ke ĝi tute forigas la neceson fari taktikan voĉdonon kaj oni povas voĉdoni por tiu kiun oni vere volas sen riski ke onia voĉdono estos ĵetita. Ĝi ankaŭ enkondukas ian proporcian reprezentadon sen tute renversi la aktualan sistemon.

La malavantaĝoj povas esti ke ĝi estas iom pli komplika por kompreni. Tamen mi pensas ke oni ne vere devas kompreni la kalkuladon de la voĉdonoj por voĉdoni ĉar la nura afero kiun oni devas fari estas meti la kandidatojn laŭ la ordo de onia prefero kaj tio estas facile komprenebla.

Oni povus argumenti ke la aktuala sistemo mem estas tre komplika por la voĉdonantoj. Ĉar se ili volas voĉdoni ĝuste ili devas konsideri ne nur kiun ili plej ŝatas sed ankaŭ kiu havas ŝancon venki en ilia distrikto.

Do se vi ŝatas la ideon, nepre sekvu la ligilon sube al la socio de balota reformo. Dankon pro via spektado.
